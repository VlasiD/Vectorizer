На підприємствах, які виробляють важку та великогабаритну продукцію, основним видом зовнішнього і міжцехового транспорту є залізничний транспорт широкої колії. Зовнішні перевезення здійснюються рухомим складом залізниць загального користування, а міжцехові — рухомим складом, що належить підприємству.
Застосування залізничного транспорту потребує наявності на підприємстві розгалуженої системи залізничних шляхів, депо, відповідних навантажувально-розвантажувальних засобів.
На підприємствах, які випускають продукцію середньої ваги, залізничний транспорт застосовується здебільшого для зовнішніх перевезень. Міжцехові перевезення виконуються автомобільним та іншим без рейковим транспортом. Застосування цього виду транспорту потребує наявності на території підприємства шляхів із твердим покриттям, гаражів, заправних станцій.
Для міжцехових перевезень використовують також електро- та автокари, тягачі із застосуванням підіймальних платформ.
Для раціональної організації транспортного господарства на підприємстві потрібно скласти номенклатурну таблицю всіх вантажів, згрупувавши їх за такими ознаками: однорідність та ступінь транспортоздатності за маршрутами транспортування і видами транспортних засобів. Номенклатура та кількість вантажів є підставою не лише для визначення вантажообороту підприємства, а й для встановлення норм виробітку та розцінок на виконання транспортних робіт.
Для визначення загального вантажообороту підприємства і вантажопотоків між окремими цехами і дільницями складається шахова таблиця вантажообороту підприємства і діаграми (схеми) вантажопотоків. Спочатку розраховується вантажооборот для кожного цеху, а потім для всього заводу.
За таблицями вантажообороту цехів і складів будують шахову таблицю загального вантажообороту підприємства.
На підставі шахових таблиць у поєднанні з поетажним планом і генеральним планом підприємства складають діаграми (схеми) вантажопотоків, які показують розподіл і напрями руху вантажів по цехах і складах, а схема вантажопотоків цеху — розподіл і напрями руху вантажів по дільницях і коморах[9].
Величини окремих вантажних потоків можуть бути встановлені шляхом помноження окремих позицій виробничої програми підприємства, його цехів і дільниць на відповідні норми витрат матеріалів, напівфабрикатів, палива, а також на норми відходів виробництва.
Найкраще обслуговування виробництва і раціональне завантаження транспортних засобів досягаються за рівномірного вантажного обігу. Але на практиці інколи мають місце деякі відхилення від цієї вимоги, зумовлені несвоєчасною подачею транспортних засобів і порушеннями виробничих графіків.
Нерівномірність вантажного обігу враховується за допомогою коефіцієнта нерівномірності К, який дорівнює відношенню максимально можливого вантажообігу до середнього вантажо-обігу за певний період.